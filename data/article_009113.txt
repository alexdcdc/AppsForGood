Roedd hyn o'i gymharu â 27,650 o famau yn cymryd cyfnod mamolaeth, yn ôl ffigyrau sydd wedi dod i law BBC Cymru gan HRMC ar gyfer 2016/17.
Mae'n golygu fod llai nag 1% o dadau newydd yng Nghymru yn derbyn tâl am rannu cyfnod absenoldeb rhiant, er mwyn edrych ar ôl eu plant newydd-anedig.
Mae'r ffigyrau yn dangos y flwyddyn ariannol lawn cyntaf ers i system o rannu absenoldeb rhiant gael ei gyflwyno yn 2015.
Mae'r ffigyrau, sydd wedi dod i law rhaglen Eye On Wales drwy gais rhyddid gwybodaeth, yn cyfrif dim ond dynion sydd wedi derbyn tâl rhiant wedi ei rannu, a menywod sydd wedi derbyn tâl mamolaeth statudol.
"Dywedodd llefarydd: "Mae rhai rhieni hefyd yn cymryd cyfnod absenoldeb heb dâl. Dyw HMRC ddim yn gallu adnabod yr unigolion hyn, ac felly methu adnabod pob person sydd yn rhannu absenoldeb rhiant neu'n cymryd cyfnod mamolaeth."
Cafodd y ffigyrau eu talgrynnu i'r 50 agosaf.
Fe wnaeth Tom Green, 37, gweithiwr cyfrifiadurol gyda Phrifysgol Caerdydd, gymryd chwe mis o absenoldeb rhiant wedi ei rannu er mwyn gofalu am ei fab, Sam.
"Er bod menywod yn cymryd cyfnod mamolaeth mae hynny'n cael ei dderbyn fel y norm - fi oedd y person cyntaf i gymryd absenoldeb rhiant wedi ei rannu yn fy rhan i o'r brifysgol, felly roedd e'n anarferol," meddai.
"Os ydw i'n arwain y ffordd, dwi'n arwain y ffordd. Dwi ddim yn teimlo felly. Dwi jyst yn trio gwneud y gorau ar gyfer fy nheulu."
Dywedodd Jennifer Liston-Smith o My Family Care, sydd yn cynghori cyflogwyr i fod yn fwy hyblyg tuag at deuluoedd: "I ddod allan, fel petai, fel rhywun sydd eisiau rhannu'r gwaith o fod yn rhiant, yn enwedig i ddynion o ddiwylliant busnes mae'n gallu bod yn wahanol ac maen nhw am feddwl am bethau - ydi hyn am effeithio ar eu gyrfa?
"Mae unrhyw beth fel hyn yn mynd i gymryd amser i ddod yn fwy poblogaidd."
Ychwanegodd fod rhai tadau yn defnyddio absenoldeb rhiant wedi ei rannu - sydd yn gallu cael ei gymryd mewn nifer o gyfnodau llai, ac ar yr un pryd â'r fam - fel rhywbeth ychwanegol i gyfnod tadolaeth.
"Beth sy'n tueddu digwydd yw bod partner yn cymryd yr absenoldeb tadolaeth statudol ac yna pythefnos, pedair wythnos o absenoldeb rhiant wedi ei rannu pan mae'r babi yn cyrraedd gyntaf.
"Yna tuag at ddiwedd y cyfnod tadolaeth fe allai'r partner gymryd cyfnod arall o absenoldeb, ond un sydd ddim yn golygu bod i ffwrdd o'r gwaith yn rhy hir."